<!DOCTYPE html>
<html lang="en">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <link rel="stylesheet" href="../../../style.css">
    <link rel="stylesheet" href="../../../newsstyle.css">
    <title>ሳዲዮ ማኔ: ህልም አሳዳጁ አፍሪካዊ ፈርጥ</title>
</head>

<body>
    <header class="header">
        <nav class="navigation">
            <div class="site-name"><a>ንጉስ</a> <span>NET.</span></div>
            <div class="logo"><img src="../../../images/logoo.png" alt=""></div>
            <div class="line1"></div>
            <ul class="links-container">
                <li><a href="../../../index.html">ዜና</a></li>
                <li><a href="../../../intertainment.html">መዝናኛ</a></li>
                <li><a href="../../../sport.html">ስፖርት</a></li>
                <li><a href="../../../politics.html">ፖለቲካ</a></li>
            </ul>
        </nav>
    </header>

    <div class="news">
        <h1>ሳዲዮ ማኔ: ህልም አሳዳጁ አፍሪካዊ ፈርጥ</h1>
        <p class="news-date">21 ሚያዝያ 2022</p>
        <img src="../../../images/08-2022/28/sadiomane.jpg" alt="">
        

        <p class="multiline">
            ሁሉም የእግርኳስ ተከታታይ የርሱን ስም ጠንቅቆ ያውቃል። የተስተካከለ የእግር ኳስ ተጫዋች ቁመና ያለው ነው። ራሱ ላይ የበቀለው ከርደድ ያለ ፀጉሩ ከፊቱ አካባቢ ገባ ማለት ጀምሯል። በየጨዋታው መሀል ጠቆር ባለው ፊቱ ላይ ብልጭ እያደረገ የሚያሳየው ፈገግታው ልዩ ምልክቱ ነው።

ታታሪነት፣ ጥንካሬ ፣ ፈጥነት፣ ለቡድን ጥቅም ራስን ለመሰዋት አለማመንታት፣ ተስፋ አለመቁረጥ እና ጨራሽ ጎል አስቆጣሪነት ደግሞ የአጨዋወቱ መለያዎች ናቸው። ጥቁሩ አልማዝ፤ የሴኔጋሉ ኮከብ፤ የአፍሪካው ፈርጥ፤ ሳዲዮ ማኔ።

ማንም እሱ ለዚህ የስኬት ደረጃ ይበቃል ብሎ የጠበቀው አልነበረም። ለብርቱ መንፈሱ እና ለቆራጥ አመለካከቱ ግን ምስጋና ይግባና ህልሙን ወደ እውነት መቀየር ችሏል። ከልጅነት እድሜው ጀምሮ ለሁሉ ነገር ስኬት ትልቁ ቁም ነገር ራስን ማመን መሆኑ የገባው ሳዲዮ ማኔ ለአሁኑ ስኬት መብቃትም ችሏል።
        </p>
        <ul class="in-page-links">
            <li>
                <a href="../../../sport-pages/2022/miyazya/sp007.html">ሞሐመድ ሳላህ በእንግሊዝ ፕሪምየር ሊግ በርካታ ጎል ያስቆጠረ አፍሪካዊ ተጫዋች ሆነ</a>
            </li>
            <li>
                <a href="../../../sport-pages/2022/miyazya/sp004.html">የኳታር የዓለም ዋንጫ፡ በሞት ምድብ ስፔን እና ጀርመን ተገናኙ</a>
            </li>
            <li>
                <a href="../../../sport-pages/2022/miyazya/sp008.html">የሴቶች ዓለም ዋንጫ፡ ሴት እግር ኳሰኞች ስንት ይከፈላቸዋል? ዓለም ዋንጫ ላይ የሚሳተፉ ሃገራትስ?</a>
            </li>
        </ul>
        <p class="multiline">
            ሳዲዮ ይናገራል "እግርኳስ ማለት ለኔ... ህይወቴ ነው። ከልጅነት እድሜዬ ጀምሮ የማውቀው እሱን ነው፤ መሆን እፈልግ የነበረውም እግርኳስ ተጫዋች ነው። ለዚህ የከፈልኩት መስዋዕትነትም አይፀፅተኝም።"

"እኔ በተወለድኩበት አካባቢ እግርኳስ ተጫዋች መሆን ማለት ሁሉንም ነገር መሰዋት ማለት ነው። 

እውነቱን ስናገር እኔን ምን የተለየ እንደሚያደርገኝ አላውቅም። የሰው ልጅ ብቻ ነኝ፤ ፍፁም የሆንኩም አይደለሁም።"

"በህይወት ስትኖር ህልም ሊኖርህ ይገባል። እርግጥ ነው ህልሜ የህፃን ልጅ ህልም ነው የሚመስለው። የኔ ህልም ሁሉንም ዋንጫዎች ማንሳት እና ታሪክን መፃፍ መቻል ነው። 



"በሴኔጋል ካለች ባምባሊ ከምትባል ትንሽ መንደር ነው የመጣሁት። ሁሉም ነገር የጀመረው ገና በጨቅላነት እድሜዬ፤ መኖሪያ መንደሬ ውስጥ ካለችው ትንሿ የኳስ የመጫወቻ ሜዳ ላይ ነው። ቅሪላ ማልፋት የለመድኩት በዚያች ሜዳ ላይ ነበር። መጫወቻ ኳሶችን ማግኘት ለእኛ በጣም ከባዱ ፈተና ነበር። አንዳንድ ጊዜ የወዳደቁ ፍራፍሬ እንፈላልግና በነሱ መጫወት እንጀምራለን" በማለት ሳዲዮ ማኔ ያሳለፈው ህይወቱን ይናገራል።

"ኑሮ ቀላል አልነበረም። ህይወት እጅግ በጣም ፈተና ነች። በዚያ ያለው ብቸኛ አማራጭ ገበሬ መሆን ነበር። ሌላ ሊሰራ የሚቻል ምንም ነገር አልነበረም። አጎቴ የሚያሰለጥነው "ካንሳላ" ተብሎ የሚጠራ የእግርኳስ ቡድን ነበር። የጎረቤት ልጆች ያሉበት ጥሩ መጫወት የማይችል ቡድን። አኔ ግን ደጋፊያቸው ስለነበርኩ ከቤተሰቤ መኖሪያ ቤት አስር ሜትር ራቅ ብሎ ያለው ሜዳ ላይ ልምምድ ሲሰሩ እከታተላቸዋለሁ። እነዚያ ቀናትን አሁንም ድረስ እንደ የቅርብ ጊዜ ትውስታ በአእምሮዬ ይመላለሳሉ ። አጎቴ ትምህርት ነው የሚሻለው ብሎ ስለሚያምን እግርኳስ እንድጫወት አይፈቅድልኝም። እኔ ግን ህልሜ ኳስ ተጫዋች መሆን ብቻ ነበር። ለብዙ ሰዎች ጤነኛ አልመሰላቸውም፤ ለእናቴ "እኔ የምፈልገው እግርኳስ ተጫዋች መሆን ነው" ብዬ ስነግራት ያበድኩ ያህል ነበር የተሰማት" ይላል ሳዲዮ፤ በፈረንጆቹ 2020 ላይ በተለቀቀው "ሳዲዮ ማኔ: ሜድ ኢን ሴኔጋል" በተሰኘው ዘጋቢ ፊልሙ ላይ ።

 "ገና የሰባት አመት ልጅ ሳለሁ ነበር አባቴ የሞተብኝ። ህይወቱ ያለፈች ቀን ከሰፈር ጓደኞቼ ጋር እንደተለመደው ኳስ እየተጫወትን ነበር። የአጎቴ ልጅ ወደእኔ መጣና "ሳዲዮ... አባትህ ሞቷል" አለኝ፤ እኔም ቀልዱን እያወራ ስለመሰለኝ "አረ ባክህ" ብዬ መለስኩለት። 

 አባቴ ሆድ ህመም ነበረበት። ግን በመንደራችን ምንም አይነት የህክምና መስጫ ሆስፒታል ስላልነበረን በባህላዊ ህክምና እንዲድን ሞከርን። ግን አባቴ አልተረፈም ነበር እና ህይወቱ አለፈ። በጊዜው ለባህላዊ ህክምና የተወሰደበት አካባቢ ከፍተኛ ግጭት ተነስቶ ስለነበር አስከሬኑን እንኳ ማምጣት ስላልተቻለ እዚያው የሄደበት ነበር ቀብሩ የተደረገለት።" የዚህ ቁጭት ያለበት ሳዲዮ አሁን ግን ለመንደሩ ነዋሪዎች በነፃ ህክምና የሚያገኙበትን ሆስፒታል ህይወት ከሰጠችው ፀጋ ላይ ቀንሶ አስገንብቷል።

በፈረንጆቹ 2002፣ እስያውያኑ ሀገራት ደቡብ ኮሪያ እና ጃፓን የአለም ዋንጫ በጋራ አሰናድተዋል። በ ሳዲዮ ማኔ መንደር በትንሿ ባምባሊ ደግሞ ሰዉ ሁሉ ተሰብስቦ በጥቁር እና ነጭ ቴሌቪዥን ውስጥ የሀገሬው ብሄራዊ ቡድን ሲጫወት በትኩረት ይከታተላል። 

ነገር የማይረሳው ማኔ ጊዜውን እያስታወሰ እንዲህ ይላል "ጊዜው እግርኳስ በሴኔጋል እጅግ ከፍተኛ የስሜት ጣርያ ለይ የደረሰበት ነበር። አሊዩ ሲሴ፣ ፋዲጋ፣ ኤል ሀጂ ዲዩፍ፤ በጣም ምርጥ የቡድን ስብስብ ነበረን። የዛኔ ብሄራዊ ቡድኑ ለአለም ዋንጫ የሩብ ፍፃሜ እና ለአፍሪካ ዋንጫ ፍፃሜ መድረስ የቻለ ነበር" እውነትም የታራንጋ አንበሶቹ ቡድን በምርጥ ተጫዋቾች የተሞላ ስብስብ ነበር። ሄነሪ ካማራ በውድድሩ ሁለት ጎሎችን ማስቆጠር የቻለበት ጊዜ ነበር። ታዲያ የአስር አመቱ ማኔ ይህንን ሲመለከት ነፍሱ የበለጠ በእግር ኳስ ፍቅር ተለከፈች።

"ከዚያ ሰፈር መውጣት ከቻልኩ እግርኳስ ተጫዋች መሆን እንደምንችል እኔ 100% እርግጠኛ ነበርኩ። የነበረኝ ብቸኛ ጥያቄ ግን እንዴት ነው መውጣት የምችለው የሚለው ብቻ ነበር። በእንቅልፍ ሆኜ እንኳ የማልመው ስለሱ ብቻ ነበር።"


        </p>
        <ul>
            <li>link1</li>
            <li>link2</li>
            <li>link3</li>
        </ul>
        <p class="multiline">
            በፈረንጆች አቆጣጠር 2008 ሀገረ ሴኔጋል ትንሿ ባምባሊ መንደር፣ የአስራ ስድስት አመቱ ሳዲዮ የሰፈሩ ምርጥ ተጫዋች መሆኑን ሲጫወት ባዩት ሰዎች ሁሉ ተመስክሮለታል። ባለፈበት ባገደመበት ሁሉ እየተጠራ የሚያቅፈው ብዙ ነው፣ ስለ ጉብዝናው የማይነግረው እና እንዲበረታ የማይመክረው የለም። እቤቱ ሲገባ ግን ታሪኩ የተገላቢጦሽ ነው። በገባ በወጣ ቁጥር ይሄን ቅሪላ ማልፋት እረፍ መባሉ ሰልችቶታል።
            
            አባቱ ባምባሊ ባለ መስጂድ ውስጥ ኢማም ሆነው ነበር ያገለገሉ የነበሩት። ወላጆቹ እና ዘመድ አዝማዱ ሁሉ ትንሹ ልጅ ሳዲዮ ልክ እንደ አባቱ በሀይማኖት ትምህርት እንዲያልፍ እና የቤተሰብን ስም በጥሩ እንዲያስጠራ እንጂ ቅሪላ እያለፋ ግዜውን እንዲያባክን አይፈልጉም። ከቤተሰቦቹ መሀል አንዱም እንኳ ኳስ እንዲጫወት የማይፈቅዱለት ማኔ ግን በሰፈር እኩዮቹ "የኳሱ ምትሀተኛ" እየተባለ መጠራት ጀምሯል።

ማንም የሚፈቅድልኝ አልነበረም ይላል ማኔ "ኳስ ተጫዋች ሁን ብሎ የሚፈቅድልኝ ማንም አልነበረም። ግን አንድ ቀን ለራሴ በቃ አሁን ትክክለኛው ጊዜ ነው ብዬ ወሰንኩ። ከዚያም መዲናይቱ ዳካር ላይ ጓደኛ አለኝ ብሎ ካወራኝ የሰፈሬ ልጅ ጋር መነጋገር ጀመርኩ። ለኔ ዳካር የሚለውን የከተማዋን ስም መስማቱ ብቻ በቂዬ ነበር። አጋጣሚውን ተጠቅሜ በቃ ወደዚያው ልሂድና እድሌን ልያዛት ብዬ አሰብኩ። ነገሩን ምስጢር ማድረግ ነበረብኝ። ሉክ ለተባለው የቅርብ ጓደኛዬ ብቻ ወደ ዳካር ልሄድ አንደወሰንኩኝ ነገርኩት እሱም "ወደ ዳካር የሚሄደው አውቶብስ በለሊት ስለሆነ የሚወጣው በል ቀድመህ እቃዎችህን አዘጋጅ አለኝና መከረኝ"። ከዚያም አንድ ቀን በጣም በጠዋቱ ተነሳሁና እቃዎቼን ሸካክፌ ከቤቴ ወጣሁ። 

ጠፍቼ በመሄዴ በጣም ደስተኛ ነበር የሆንኩት። ህልሜን ልኖረው እንደሆነ ማሰቡ አስደሰተኝ። በጣም ረጅም ጉዞ ነበር ያደረግሁት። በመሀል የጋምቢያን ድንበር በምንሻገርበት ሰአት ለኬላ ተቆጣጣሪ ዘቦች የማሳየው መታወቂያ ስላልነበረኝ በትምህርት ቤት ወረቀቶቼ ነበር የተሻገርኩት። ለኔ ዳካር ልክ እንደ ፓሪስ ነበር የሆነችብኝ። ምክንያቱም እኔ ከኖርኩበት መንደር ጋር ፍፁም የምትነፃፀር አልነበረችም።

መንደሬ ውስጥ እያለሁ ዳካር የሚኖር ኳስ የሚጫወት ጓደኛ አለኝ ብሎ የተነገረለት ልጅ ዳካር ስገባ ተቀበለኝ እና ከቤተሰቡ ጋር ለአንድ ሳምንት አቆየኝ። የት እንደሄድኩኝ ያላወቁት ቤተሰቦቼ ለሳምንት ሲያፈላልጉኝ ቆዩ። ግን በቀጣዩ ሳምንት ተያዝኩ።

ወደ መንደሬ ተይዤ የተመለስኩ ጊዜ ለኔ የህይወቴ እጅግ መጥፎ ጊዜ ነበር። ቤተሰቦቼን በጣም ነበር የጠላኋቸው። በአንድ ቅድመ ሁኔታ ግን ተስማማን። ለአንድ አመት ብቻ የቀረኝን ትምህርት እንደምማርና ከዚያ በኋላ ግን ወደ ዳካር እግርኳስ ለመጫወት እንደምመለስ ተማመንን" ይላል ሳዲዮ ማኔ።

በአመቱ ወደ ዳካር የተመለሰው ማኔ "ጄነሬሽን ፉት" በተባለ የእግርኳስ ማሰልጠኛ ማእከል ውስጥ ተቀላቅሎ መሰልጠን ጀመረ። የተቀዳደደ ቁምጣ እና ያረጀ መጫወቻ ጫማውን አይተው ስለ ብቃቱ የተጠራጠሩ የማእከሉ አሰልጣኞች ሜዳ ውስጥ ገብቶ በሚያደርገው ተአምር ግን እጅ ለመንሳት ተገደዱ። "ከሁሉም ቀድሜ ነበር እኔ ልምምድ ሜዳ የምገኘው። በሁሉ ነገር እጅግ ነበር የተደሰትኩት። እግርኳስ ለመጫወት ብዬ ብዙ መሰናክል አሳልፌ ነው እዚህ የደረስኩት። በማዕከሉ አስደሳች የሆኑ ስድስት ወራትን አሳልፌያለሁ። ከዚያም ፈረንሳዊው ኦሊቨር ፔሪን መጣና አገኘኝ። "ይሄ ልጅ በጣም ጥሩ ተጫዋች ስለሆነ እፈልገዋለሁ" አለና የሙከራ ማድረጊያ ኮንትራት አስፈረመኝ። እኔ ግን እየሆነ ያለውን ነገር ማመን አልቻልኩም ነበር። "የእውነት እኔ ወደ ፈረንሳይ ልሄድ ነው" እያልኩኝ ራሴን እጠይቃለሁ።
        
</p>
        <img src="../../../images/08-2022/28/sadiomane2.jpg" alt="">
        <p class="multiline">
            ፈረንሳይ ሜትዝ ከተማ የደረስኩት ጥር 4፣ 2011 ላይ ነበር። በክረምቱ ነበር እዚያ የገባሁት። ከአውሮፕላን ልክ ስወርድ የተቀበለኝ የከተማው ብርዳማ አየር ነው። ለመጀመሪያ ጊዜ ከቡድኑ ጋር ልምምድ የሰራሁበትን ቀን መቼም ቢሆን አልረሳውም። ልምምድ ከተጀመረ በኋላ በአምስት ደቂቃ ውስጥ ነበር ቅዝቃዜው እጄን ሊጎምደው ሲል ወደ መልበሻ ክፍል የተመለስኩት።"

 ማኔ በሜትዝ የታዳጊ ቡድን ውስጥ በጥሩ አጀማመር አልነበረም የፈረንሳይ ቆይታውን ያሳለፈው። ከሞቃታማዋ ዳካር ወደ ቀዝቃዛዋ ሜትዝ መሸጋገር እና ከቡድኑ ጋር ራሱን ማላመድ እጅግ ተቸግሮ ነበር። አሰልጣኞቹ ምን ሆኖ እንዲህ እንደተቸገረ ለማወቅ ቢሞክሩም ከመላምት የዘለለ ነገር ግን አላገኙም።

ቃላት ከነሱ ጋር ለመለዋወጥ ያልደፈረው ማኔ ግን ችግሩ ሌላ ነበር "በግራ እግሬ ላይ ሀይለኛ ህመም ቀስፎ አላጫውት እያለኝ ነበር። ለነሱ ጉዳት እንዳጋጠመኝ እና መጫወት እንዳቃተኝ ብነግራቸው "ከእኛ ጋር ያለህ ቆይታ እዚሁ ጋር ያበቃል፤ በል ወደ አፍሪካ አሁኑኑ ተመለስ" ይሉኝ ይሆናል ብዬ ስለሰጋው ህመሜን ዋጥ አድርጌ ከነጉዳቴ መጫወት ቀጠልኩ። ወደዚህ ያመጣኝ ኦሊቨር ፔሪን ልምምድ ሜዳ ላይ በማደርገው ነገር ተበሳጭቶ ሲጮህብኝ እጅግ ከፍተኛ ሀፍረት ነበር የተሰማኝ። ይሄ ጉዳቴ ከህልሜ አሰናክሎ እግርኳስ ተጫዋች እንዳልሆን ሊከለክለኝ ነው ለብቻዬ መልበሻ ክፍል ገብቼ ስቅስቅ ብዬ አለቀስኩ።" የሚለው ማኔ በመጨረሻም ጉዳቱ በቡድኑ ሀኪሞች አይን ውስጥ ገባና በቀዶ ጥገና እንዲታከም ተደረገ። ከቀዶ ጥገናው ስምንት ወራት በኋላ ጭራሹን ከእግርኳስ በለጋ እድሜው ሊሰናበት ይችላል ተብሎ የተፈራለት ልጅ ከግምቶች በተቃራኒ አድሮ ይልቁኑ የተራበ አንበሳ ሆኖ ተነሳ። በሜትዝ ቆይታው ከጉዳቱ መልስ መድመቅ የጀመረው ማኔ ሀገሩን በለንደን 2012 ኦሎምፒክ እንዲወክል ጥሪ ቀረበለት። "ለ አጎቴ ደወልኩለት፣ ለጓደኞቼ እና ለእናቴ ደወልኩላት እና ለብሄራዊ ቡድኑ መጠራቴን ነገርኳት። እጅግ በጣም ነበር በደስታ የፈነደቀችው። ለኔ ያ ጊዜ የህልሜ ጅማሮ ነበር" ይላል ሳዲዮ።
        
</p>

<img src="../../../images/08-2022/28/sadiomane3.jpg" alt="">
        <p class="multiline">
            ከዚያ በኋላ ሳዲዮ ማኔ መቆሚያ አልነበረውም። በፈረንሳዩ ክለብ ያሳየው ብቃቱ ተወዳጅነትን ስላገኘ ወደ ኦስትሪያው ክለብ አር ቢ ሳልዝበርግ በ2012 አመራ። ከሳልዝበርግ ወደ እንግሊዝ ፕሪሚየር ሊጉ ክለብ ሳውዝሀምፕተን በ2014 ፈረመ። ለሁለት አመታት በደቡባዊው እንግሊዝ ክለብ ከቆየ በኋላ በ2016 ክረምት ደግሞ ቀይ ለባሾቹን ሊቨርፑል ተቀላቀለ።


            በፈረንጆቹ 2019 ግንቦት ወር፤ ሊቨርፑል ለትልልቅ ዋንጫዎች ሽሚያ ላይ የነበረበት ጊዜ። ከሚፋለምላቸው ዋንጫዎች መካከል አንደኛው ከእጁ ያመለጠ ይመስላል። በቻምፒየንስ ሊግ የግማሽ ፍፃሜ የመጀመሪያ ዙር ጨዋታ ወደ ስፔን አምርተው ሊዮኔል ሜሲን በያዘው ባርሴሎና ሶስት ለ ዜሮ ተሸንፈው ተመልሰዋል። በሜዳቸው አንፊልድ ላይ የሚያደርጉት የመልስ ጨዋታ ተጋጣሚያቸውን አራት ለዜሮ እና ከዚያ በላይ በሆነ የግብ ልዩነት ማሸነፍ አለባቸው። ይህ ተልዕኮ ለመላው አለም ተራራን የመግፋት ያህል ከባድ እንደሆነ ቢታመንም በራሱ ሁልጊዜም የሚተማመነው ማኔ ግን ይህን ማድረግ እንደሚችሉ እርግጠኛ ነበር። 

ጨዋታው ሲጀመር በድምር ውጤት ሶስት ለ ዜሮ ሲመሩ የነበሩት ቀያይ ለባሾቹ ጨዋታው ሲጠናቀቅ ግን በአራት ለ ሶስት የድምር ውጤት አሸነፉ። ማይቻል የሚመስለውን ነገር አሳኩት። በሜዳቸው ባርሴሎናን አራት ለ ዜሮ አሸንፈው የፍፃሜ ትኬታቸውን ቆረጡት።

 "ሁልጊዜም ቢሆን የኔ ህልም በአውሮፓ ካሉ ታላላቅ ክለቦች መካከል ለአንዱ መጫወት ነበር። ለ ሊቨርፑል የመጫወት እድል ሳገኝ ወደ ክለቡ ለመዘዋወር በጭራሽ አላመነታሁም ነበር። የክለቡን መለያ ለብሰው የተጫወቱትን እነዚያን ትልልቅ ተጫዋቾች ሳስብ እጅግ ከፍ ያለ ኩራት ይሰማኛል" ይላል ሳዲዮ።

ወርሀ ሰኔ፣ 2019 ስፔን ዋንዳ ሜትሮፓሊታኖ ስታዲየም። ሁለቱ የእንግሊዝ ክለቦች፤ ሊቨርፑል እና ቶተንሀም ሆትስፐርስ ባለ ትልቁን ጆሮ የቻምፒየንስ ሊግ ዋንጫን ለማንሳት የተፋጠጡበት ቦታ ነው። "ሁላችንም በጋራ እዚህ በመድረሳችን እጅግ ደስተኞች ነን። ለፍፃሜው ጨዋታ በጣም ጠንክረን ስንዘጋጅ ቆይተናል። ይህንን ዋንጫ ማንሳት መቻል ለኔ ከልጅነት ጀምሮ ህልሜ ነበር።" ይላል ህልም አሳዳጁ ሳዲዮ ማኔ። 

ጨዋታው ለሊቨርፑል እና ለማኔ በጥሩ ሁኔታ ነበር የጀመረው። ገና በመጀመሪያው ደቂቃ ከሜዳው ግራ መስመር በኩል ኳስ ይዞ እየከነፈ በቶተንሀም የግብ ክልል ውስጥ መግባት የቻለው ሳዲዮ ለቡድን አጋሩ ያሻማውን ኳስ የቶተንሀሙ ተጫዋች በእጅ በመንካቱ የተሰጠውን የፍፁም ቅጣት ምት ሌላኛው አፍሪካዊ የቡድን አጋሩ ሞ ሳላህ ወደ ጎልነት በመቀየር ጨዋታውን መምራት ጀምረዋል። ሁለተኛ ጎል ደግሞ በጨዋታው መገባደጃ ደቂቃዎች ላይ አስቆጥረው ቀያይ ለባሾቹ የሳዲዮ ማኔ ሊቨርፑሎች ሻምፒዮን መሆናቸውን አረጋገጡ።
        </p>

        <img src="../../../images/08-2022/28/sadiomane4.jpg" alt="">
        <p class="multiline">
            "እጅግ በጣም የተለየ የደስታ ስሜት ነበር። በጣም የሚያኮራ ነበር። ከፍ ያለ ክብር ነበር የተሰማኝ። እኔ ሁልጊዜም የምለው ነገር አለ "ህልም ሊኖርህ ይገባል"። በህይወት ስትኖር ህልም ያስፈልገናል። ህልምህን ማመን መቻል አለብህ። ለኔ የህይወት ትርጉሟ ይሄ ነው።


            የካቲት ወር 2022፤ በካሜሩን ያዉንዴ ኦሎምቤ ስታዲየም፣ ሳዲዮ ማኔ ከሀገሩ ብሄራዊ ቡድን ጋር ማሳካት የሚፈልገው እና የህይወቱ ትልቁን ህልም ወደ እውነታ ሊቀይር ከግብፁ ግብ ጠባቂ አቡ ጋባል ጋር ፊት ለፊት ተፋጠዋል። ሁለቱ ብሄራዊ ቡድኖች የአህጉሪቱ ትልቁን ዋንጫ ለማንሳት 120 ደቂቃዎች ሁሉ ተጫውተዋል፣ ግን በጨዋታ ጎል ማስቆጠር ሁለቱም አቅቷቸው ነው አሸናፊውን ለመወሰን ወደ መለያ ምት ያመሩት። 

ሳዲዮ ማኔ በጨዋታው ጅማሮ አካባቢ በራሱ ላይ በግብፅ የግብ ክልል ውስጥ በተሰራበት ጥፋት የተሰጠውን ፍፁም ቅጣት ምት ሳይጠቀምበት ቀርቷል። ኳሱን ከመምታቱ ቀድሞ በነገር ሲጎነታትለው የነበረው የግብፁ የግብ ዘብ አቡ ጋባል የማኔን የኳስ ምት አቅጣጫ በማወቅ ብሄራዊ ቡድኑን ገና በጠዋቱ ጎል ከማስተናገድ ታድጓል።

ጥቂት የማይባለው የሀገሬው ህዝብ በሳዲዮ ማኔ የብሄራዊ ቡድን ግልጋሎት ላይ ቅሬታ አላቸው። ለክለቡ ሲጫወት እና ለኛ ብሄራዊ ቡድን ሲጫወት አቋሙ አንድ አይነት አይደለም ይሉታል። የዚህን ጫና ደግሞ ታላቅነት አሰልጣኙ አልዩ ሲሴ ጠንቅቆ ይረዳናል። አልዩ ሲሴ ሲናገር "ትልልቅ ስም ያካበቱ አፍሪካውያን ተጫዋቾች ወደ አፍሪካ ሲመለሱ በየቡድኖቻቸው ልዩነት ፈጣሪዎች እንዲሆኑ ይጠበቃሉ። ስለዚህ እንደ ማኔ ያለ እግር ላይ ኳስ ካረፈች ልዩነቱን እርሱ እንዲፈጥር ይፈለጋል ማለት ነው" ሲል ከዚህ ቀደም ተናግሯል።

ለነገሩ ሀገሬውም ቢሆን ያለ ምክንያት ማኔን ማማት አልጀመረም። በ2017ቱ የጋቦን አፍሪካ ዋንጫ የታራንጋ አንበሳዎቹ ሴኔጋሎች በሩብ ፍፃሜ ጨዋታ ከካሜሩን ብሄራዊ ቡድን በነበረው ግጥሚያ የመለያ ምት ስቶ ከውድድሩ እንዲሰናበቱ ምክንያት ሆኗቸዋል። ጨዋታው መጠናቀቂያ ላይ ማኔ መለያ ምቱን በመሳቱ ሳይሆን እናቱ እንደሞቱበት ልጅ ለያዥ ለገናዥ ሁሉ አስቸግሮ ስቅስቅ እያለ ሲያለቅስ ታይቷል። ቁጭት እና ብስጭት የናጠው ሴኔጋላዊ ግን ባልተገባ ባህርይ የማኔን መኪና ማምሻውን በድንጋይ ሰባብረው አደሩ።

ይህ ከተፈጠረ ሁለት አመታት በኋላ ደግሞ በ ሳዲዮ ማኔ ፊት አውራሪነት የሚመራው ብሄራዊ ቡድኑ ግብፅ ባሰናዳችው የ2019ኙ አፍሪካ ዋንጫ በፍፃሜ ጨዋታ ከአልጄሪያ ብሄራዊ ቡድን ጋር ተገናኝተው አንድ እንኳ ጎል ማስቆጠር ተስኗቸው በጠባብ ውጤት አንድ ለምንም ተሸንፈው ዋንጫ ሳያነሱ በእንባ ታጥበው ወደ ሀገራቸው ተመልሰዋል።

"የአፍሪካ ዋንጫን ማንሳት በጣም ነው የምፈልገው። የብሄራዊ ቡድኑን ጨዋታ የሚከታተለውን የሀገሬን ሀዝብ ሳስበው፣ ቤተሰቦቼ፣ እኔን የሚወዱኝ ሰዎች ስጫወት እየተከታተሉኝ እንደሆነ ሳስብ እጅግ በጣም ከፍተኛ ጫና ውስጥ ይከተኛል። ምክንያቱም ለራሴ ሁልጊዜም "ጥሩ ጊዜ እንዲያሳልፉ ልናደርጋቸው ይገባል" እያልኩኝ እነግረዋለሁ" ይላል ሳዲዮ ማኔ። 

ሳዲዮ አሁን ሲያልመው የቆየውን ህልም ፊት ለፊት በአካል ሊጨብጠው ተቃርቧል። ጫናው ግን ቀላል አይደለም። ሀገር ቤት ያሉት ቤተሰቡ፣ ወዳጆቹ፣ አድናቂዎቹ ወይም ሴኔጋላዊ ብቻ ሳይሆን መላው አለም በዚያች ቅፅበት እሱን እየተከታተለው እንደሆነ ያውቃል። ከዚህ ቀደም በታሪኳ አንዴም እንኳ ይህን ዋንጫ አንስታ የማታውቀው ሴኔጋል በእርሱ ትከሻ ላይ አርፋለች። መለያ ምቱን እሱ ከሳተ ነገሮች በፍጥነት ወዳልተፈለገ አቅጣጫ ሊቀያየሩ ይችላሉ። ሁኔታውን የበለጠ የሚያከብደው ደግሞ ከፊቱ የቆመው የግብፁ ግብ ጠባቂ አቡ ጋባል ግብፆቹ ጋባስኪ የሚሉት አሞራ በዚህ ውድድር በመደበኛው የጨዋታ ሰአት ያዳነበትን የራሱን ፍፁም ቅጣት ምት ጨምሮ በድምሩ አምስት የፍፁም ቅጣት ምቶችን ጎል እንዳይሆኑ አድርጓቸዋል።

ማኔ ግን ጫናው አልበገረውም መለያ ምቱን በፍፁም የራስ መተማመን ውስጥ ሆኖ አስቆጠረ።
        </p>

        <img src="../../../images/08-2022/28/sadiomane5.jpg" alt="">
        <p class="multiline">
            በነዚያ ሁለት ያለፉ ውድድሮች ያሳለፈው መጥፎ ትውስታው አሁን ለዘመናት የማይረሳ ታሪክ ሆኖ መቀመጥ በሚችል ጥሩ ፈገግታዎች ተተክተዋል።
        </p>
            
    </div>
    <div class="teyayaz-news">
        <h2>ከየፈርጁ</h2>
        <div class="cards-img-container" onclick="location.href='../../../intertainment-pages/2022/miyazya/int002.html';">
            <div><img src="../../../images/08-2022/28/rocket.jpg" alt=""></div>
            <h3>ማርስ ላይ ሕይወት ነበረ? 2 ቢሊየን ዶላር የወጣባት ሮቦት መልስ ይኖራታል</h3>
        </div>
        <div class="cards-img-container" onclick="location.href='../../../intertainment-pages/2022/miyazya/int007.html';">
            <div><img src="../../../images/08-2022/28/elon.jpg" alt=""></div>
            <h3>አነጋጋሪው ኤሎን መስክ ማነው?</h3>
        </div>
        <div class="cards-img-container" onclick="location.href='../../../sport-pages/2022/miyazya/sp001.html';">
            <div><img src="../../../images/08-2022/28/qatarcup.jpg" alt=""></div>
            <h3>በኳታሩ የዓለም ዋንጫ ሴት ዳኞች ለመጀመሪያ ጊዜ ውድድሮችን ሊመሩ ነው</h3>
        </div>
        <div class="cards-img-container" onclick="location.href='../../../sport-pages/2022/miyazya/sp006.html';">
            <div><img src="../../../images/08-2022/28/liv-man.jpg" alt=""></div>
            <h3>በሊቨርፑልና በማን. ዩናትድ ጨዋታ ምክንያት ኬንያውያን ተማሪዎች የመኝታ ክፍላቸውን አቃጠሉ</h3>
        </div>
        <div class="cards-img-container" onclick="location.href='../../../news-pages/2022/miyazya/lifeinmekele.html';">
            <div><img src="../../../images/08-2022/28/mk.jpg" alt=""></div>
            <h3>በጦርነቱ ምክንያት ከአለም ተቆራርጣ ባለችው መቀለ ኑሮ ምን ይመስላል?</h3>
        </div>
        <div class="cards-img-container" onclick="location.href='../../../news-pages/2022/miyazya/general-tsadkan.html';">
            <div><img src="../../../images/08-2022/28/general-tsadkan.jpg" alt=""></div>
            <h3>ጄኔራል ፃድቃን፡ ከትግራይ ኃይሎች ጀርባ ያለው ሞተር</h3>
        </div>
    </div>

    <footer class="footer">
    </footer>
    <script type="text/javascript" src="../../../script.js"></script>
</body>

</html>